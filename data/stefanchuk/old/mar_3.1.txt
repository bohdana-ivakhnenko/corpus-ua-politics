https://www.facebook.com/stefanchuk.official/posts/pfbid036oMrzuUxcNUsFu6DeDPDZhm2xPk6aBxZiWUCdibQpdn8MZxpYntCFUetCegZZUDhl

Цитуючи розробників чинного Цивільного кодексу, хочу зазначити, що цивільне законодавство — єдина галузь, яка зустрічає людину біля колиски, супроводжує все життя та ще 6 місяців після смерті махає нам вслід. Здійснення рекодифікації Цивільного кодексу України випливає із логіки подальшої трансформації суспільства, зокрема — формування реальної й ефективної ринкової економіки як невід’ємної складової громадянського суспільства та євроінтеграційної спрямованості всіх компонентів суспільства.
Робоча група з підготовки проекту закону з рекодифікації (оновлення) цивільного законодавства України під моїм головуванням сформувала та виклала в проекті Концепції загальне бачення того, що потрібно змінити в цивільному законодавстві.
Основні напрямки оновлення Цивільного кодексу України:
◾Книга перша «Загальні положення». Запропонували визнати таким, що втратив чинність, Господарський кодекс України, оскільки він не відповідає параметрам актів, які регулюють підприємницькі відносини, що за своєю природою є передусім приватноправовими. Також висловили пропозицію розширити перелік об’єктів цивільних прав, заважаючи на розвиток цивільного обороту. Ми намагались визначитися з питаннями строків позовної давності. Насамперед, перспективним є повернення подовжених строків позовної давності для нікчемних правочинів. Положення оновленого Цивільного кодексу України також повинні забезпечувати повноцінне функціонування відносин у сфері електронної комерції, смартконтрактів, веббанкінгу та враховувати сучасні тренди цифрової економіки.
◾Книга друга «Особисті немайнові права». Запропонували розширити суб’єктів, «укрупнити» та конкретизувати особисті немайнові права, розширити права, які стосуються безпеки фізичної особи, посилити права на приватність і захистити права на персональні дані. У Європі прийнятий GDPR (Загальний регламент про захист даних) і ми б хотіли імплементувати деякі його положення в цивільне законодавство України.
◾Книга третя «Речове право». Крім зазначених у чинному кодексі видів права на чуже майно — сервітут, емфітевзис та суперфіцій, пропонуємо передбачити такі види обмежених речових прав, як: узуфрукт, речові обтяження нерухомості, переважне право купівлі земельних ділянок, речове право очікування. 
◾Книга четверта «Право інтелектуальної власності». Інтелектуальна власність — це, мабуть, єдиний  максимально інтернаціоналізований об’єкт. Сьогодні власність може виникнути в США, а користування нею за допомогою одного кліка мишки отримує весь світ. Тому інакше будуть викладені підходи до окремих об’єктів інтелектуальної власності, враховуючи те, що їх кількість збільшена і вони абсолютно по-іншому трактуються у світовому просторі.
◾Книга п'ята «Зобов’язальне право». Пропонуємо імплементувати до національного законодавства нові договірні конструкції, які добре зарекомендували себе в цивільних кодексах інших держав.
◾Книга шоста «Спадкове право». Будемо вводити відповідні новації, які вже випробували себе в цивілізованих країнах. 
Крім цього, буде вирішуватися питання включення до Цивільного кодексу України питань, пов’язаних із міжнародним приватним та сімейним правом.
Наша ідея — не просто створити єдиний кодекс приватного права, а зробити так, щоб Цивільний кодекс України став супермаркетом правових можливостей. Щоб будь-який громадянин міг безперешкодно звернутися до положень Цивільного кодексу України й обрати для себе необхідну опцію правових відносин, яка б була максимально захищена державою. Наша задача — забезпечити якість цієї правової конструкції і її відповідне закріплення на рівні цивільного законодавства.
Спілкувався з одним професором Університету "Париж I Пантеон-Сорбонна" і запитав у нього: «В чому секрет того, що Париж такий красивий?». Він відповів: «Річ у тім, що кожен імператор змагався з попередником тільки в одному: хто більше любить Францію». Я вважаю, що ми маємо змагатися одне з одним лише в тому, хто більше доброго зробить для України. Тоді нам обов’язково все вдасться.
#оновленняцку