https://www.facebook.com/stefanchuk.official/posts/pfbid02EYYRwhcARZbtyW6rr3Pf2yXHLZ9gu9AaViAPjZN7mEPgETfiRZkmBf2UNBUfRtKol

Судова реформа в Україні має бути комплексною. Комплексні зміни правосуддя пов’язані не лише зі зміною вивісок чи суддів, а й зі систематизацією та підвищенням якості законодавства, яке доводиться застосовувати судовим органам.
Кожен з нас хоче жити в правовій державі, отримувати справедливі судові рішення, до яких є довіра. Ми повинні знайти той механізм, який дасть можливість реформувати судову систему, заповнити вакансії та встановити контроль за тими суддями, які здійснюють правосуддя в Україні. 
Сьогодні прийшов час вибудовувати суспільство, яке приймає власні рішення та здатне нести відповідальність за них. Ми вже зробили перший крок, ухваливши закон про всеукраїнський референдум. Хоча деякі говорили, що український народ не здатен приймати рішення, бо це нація, яка буде голосувати за гречку й пиріжки, — це не так. Згадайте референдум щодо незалежності України. 1 грудня 1991 року історія дала нам шанс стати справжніми творцями своєї держави, будівниками «власної хати», де панують «своя правда, і сила, і воля». 
Зараз ми працюємо над цілою низкою законопроектів про народовладдя. Передусім це законопроекти, що стосуються місцевих референдумів та електронних петицій. Питання народовладдя розглядатиметься не тільки на рівні законодавчої та виконавчої влади, а й на рівні судової. Для нас надзвичайно важливо запровадити елементи прямої демократії на рівні суду присяжних, мирових судів та на рівні колективних позовів, щоб люди змогли об’єднуватися навколо судового захисту щодо будь-яких проблем. 
Ми маємо забезпечити виявлення й реалізацію волі українського народу, а український народ, приймаючи рішення, повинен нести відповідальність за них, формуючи цим самим майбутнє нашої країни.
Докладніше: <link>https://www.youtube.com/watch?v=N6IWnAJfAr0</link>