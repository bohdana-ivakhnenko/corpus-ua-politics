https://www.facebook.com/stefanchuk.official/posts/pfbid02tA8AHRqDNgQDafvvmYUuNPqna1UEBvY56fsTXr4bZWSPp2wJ8KPC1XJPimLatDBNl

Парламентську реформу, зокрема — підготовку закону про парламентську опозицію, обговорив з колишнім Президентом Європейського Парламенту Петом Коксом і доповідачем Європейського Парламенту по Україні Міхаелем Ґалером.
Наша задача — закріпити на рівні закону принципи справедливого розподілу влади в Парламенті. Ми хочемо напрацювати модель, за якою буде дотримано максимальний баланс між коаліцією та опозицією. 
Для регламентації правового статусу парламентської опозиції запропоновано внести відповідні зміни до Регламенту Верховної Ради України. Сьогодні маємо три підходи до визначення поняття “парламентська опозиція”. 
Перший підхід: парламентська опозиція — це всі фракції, які не увійшли до парламентської коаліції. Другий підхід полягає в тому, що опозиція має бути об'єднаною, як і коаліція. Третій підхід — опозицією є або друга за кількістю фракція, або кількісно більше об'єднання фракцій. Кожен з підходів має свої плюси та мінуси. Наразі ми зупинилися на першому підході, відповідно до якого парламентською опозицією є фракції та групи, які не увійшли до коаліції.
Колишній Президент Європейського парламенту Пет Кокс вважає, що переважна більшість парламентської опозиції абсолютно віддана Україні, хоча й не завжди розділяє погляди коаліції. Пет Кокс висловив готовність поділитися досвідом і надати необхідну підтримку.
Доповідач Європейського Парламенту по Україні Міхаель Ґалер зазначив, що у демократичному парламенті має бути дотримано баланс між коаліцією і опозицією. На його думку, важливо визначити права, які отримає парламентська меншість.
З представниками Європарламенту та Національного демократичного інституту домовилися про проведення наступної зустрічі щодо обговорення питань, пов'язаних з парламентською опозицією та підвищенням якості законодавства України.
