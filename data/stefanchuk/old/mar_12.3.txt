https://www.facebook.com/stefanchuk.official/posts/pfbid02YHrAK5d89WnbB3gfehjsKZvcKpjUjLeQeA7CjggowbCi9ECU5kCUupgzbtqcNJVal

Частоту проведення місцевих референдумів, кількість питань, які можуть бути винесені, фінансування, терміни напрацювання та реєстрації законопроекту про місцевий референдум обговорили під час чергового засідання Робочої групи з розробки проектів законів із питань народовладдя.
Попередньо погодили, що фінансування місцевих референдумів відбуватиметься за кошти місцевих бюджетів. Ми відмовилися від пропозиції часткового фінансування місцевих референдумів із державного бюджету, адже розуміємо, що пересторогою цього є те, що перед виборами ми будемо бачити парад місцевих референдумів коштом державного бюджету. 
Найбільш дискусійними виявилися питання частоти проведення місцевих референдумів і кількості питань, які можуть бути винесені. Поки ми зупинилися на формулі: один місцевий референдум — одне питання. Однак, якщо нам вдасться розробити зрозумілий і неконфліктний механізм, ми не виключаємо можливості винести на референдум більше одного питання. 
Щодо частоти проведення: попередньо визначилися, що місцеві референдуми можуть проводитися двічі на рік — у березні та жовтні.  Плануємо найближчим часом підготувати первинний текст законопроекту про місцевий референдум, а потім винести його на громадське обговорення. Далі проект закону буде доопрацьований за результатами всеукраїнського обговорення, зареєстрований у Парламенті України та направлений на експертизу до Венеціанської комісії.
З метою презентації та обговорення законопроекту, до його реєстрації, ми плануємо здійснювати регіональні поїздки у всіх напрямках України: Північ, Південь Захід і Схід. Обговорюючи текст законопроекту з представниками сільських, селищних, міських, районних, обласних рад, ми зможемо удосконалити напрацьоване та надати народу дієвий механізм безпосереднього впливу на місцеву владу. 
Наразі близько тридцяти рад різних рівнів висловилися в підтримку цього законопроекту. Нам треба ініціювати з ними безпосередній діалог та залучити всіх, лише тоді зможемо отримати максимальний ефект.
Фото: Олександра Клименка