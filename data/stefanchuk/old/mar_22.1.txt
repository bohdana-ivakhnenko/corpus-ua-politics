https://www.facebook.com/stefanchuk.official/posts/pfbid0pW4RJ1Pw9FrHMkDRkFJdqNZmyaT5RJpd8hKhU2goFcGA7kwF59BpVhag7z6LzfTl

‼️ З метою врахування думки кожного проект Закону про місцевий референдум  оприлюднюється і виноситься на громадське обговорення: <link>bit.ly/393FZ5T</link>
Пропозиції та зауваження до законопроекту надсилайте на електронну адресу: localreferendum@gmail.com до 11 квітня 2021 року включно.
З огляду на останні події можна стверджувати, що напрацьований законопроект є вкрай актуальним. Місцевий референдум – це, по суті, правовий механізм розв'язання спірних питань, конфліктних ситуацій на рівні територіальних громад. Якщо такого механізму немає, то люди вимушені вдаватися до інших форм вираження власної позиції, зокрема – до протестних рухів, мітингів, демонстрацій тощо.
Завдяки місцевим референдумам конфліктні питання можуть вирішуватися громадою в інший, конструктивний спосіб. Рішення місцевого референдуму, підтримане більшістю виборцями (50%+1 голос), які візьмуть участь у голосуванні, буде обов’язковим для органів місцевого самоврядування.
Також ми вважаємо, що треба надати можливість достроково припиняти повноваження як голови, так і ради, якщо громада вважатиме, що помилилася на виборах чи рада ухвалила не ті рішення, які були заявлені у передвиборчих слоганах.
Над підготовкою законопроекту працювала Робоча група з розробки проектів законів з питань народовладдя під моїм головуванням. До обговорень були залучені народні депутати України, представники провідних громадських організацій у сфері народовладдя, асоціацій органів місцевого самоврядування, Міністерства розвитку громад та територій України, Міністерства юстиції України, члени Центральної виборчої комісії України та відомі науковці. 
Наразі близько тридцяти рад різних рівнів висловилися в підтримку цього законопроекту. 
З метою презентації основних положень законопроекту, до його реєстрації, ми плануємо провести локальні обговорення у всіх напрямках України: Північ, Південь, Захід і Схід. Аналізуючи текст законопроекту з представниками сільських, селищних, міських рад, територіальних громад, небайдужих громадян ми зможемо удосконалити напрацьоване та надати народу дієвий механізм безпосереднього впливу на місцеву владу. 
Долучайтесь до обговорення. Думка кожного – цінна.