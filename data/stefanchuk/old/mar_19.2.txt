https://www.facebook.com/stefanchuk.official/posts/pfbid0djo2EcyHMVfvRfMJnAerxMTJTABbQXc8MmMaaFA6WVomZqc4oa4RiZFrVykMa5yYl

«Звертаюся до вас давньою й достойною мовою, яку довго переслідували», — Президент Литви Ґітанас Науседа виступив із трибуни Верховної Ради України українською (!) і вже після перших слів промови парламентарі підтримали його гучними оплесками.
Президент Литви згадав про спільне минуле України та Литви: ми чинили опір спільному ворогу, наші народи разом захищали дорогі цінності — пошану до верховенства права, свободи і демократії. Литовці завжди були поруч, коли народ України ставав на захист власної гідності. У нас є спільні герої — Костянтин Острозький та Ян Кароль Ходкевич.
Ґітанас Науседа наголосив, що спільне минуле має допомагати збудувати спільне майбутнє. Він сказав важливі для кожного українця слова: «Крим — це Україна», засудив агресію Росії та схвально оцінив створення Кримської платформи. Президент Литви також висловив підтримку Україні в зусиллях до політичного розв’язання конфлікту на Донбасі, наголосив, що «міцній Україні місце в міцній Європі», сказав про прагнення підприємців Литви долучитися до створення добробуту в Україні.
Насамкінець Ґітанас Науседа висловив від імені свого народу повагу до українців та заявив, що український народ вартий змін, а Литва може допомоги «на шляху реформ та обов’язково робитиме це в майбутньому».
Дякую Президенту Литви за підтримку суверенітету, територіальної цілісності та євроатлантичної інтеграції України!
Фото: Андрія Нестеренка