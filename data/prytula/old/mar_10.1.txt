Рік тому, 9 березня 2020 року, приблизно о цій порі, після чергового виступу «Вар’яти-шоу» у Львові, я зійшов зі сцени, поїхав на залізничний вокзал, сів у потяг, зробив ось це селфі і попрямував у напрямку столиці. Щоб, як тоді здавалося, в паузі між концертами відзняти чергові випуски «Хто Зверху?» і повернутись до гастролі по Україні.
Як виявиться пізніше, це був мій останній вихід на концертну сцену у складі «Першого україномовного». За кілька днів Уряд оголосить перший карантин, потім буде локдаун, а потім політика перестане бути чимось, до чого можна долучатись у режимі «part time».
У серпні минулого року я оголосив про закінчення кар’єри у «Вар’ятах». Записав відеозвернення, яке розмістив на своїх ресурсах у соцмережах та ютуб-каналі, про те, що більше я не очільник, не редактор і не актор «Вар’яти-шоу». І що моєю «лебединою піснею» будуть зйомки телеверсії «Вар’ятів», після чого колектив, остаточно, піде у самостійне плавання.
Під час передвиборчої кампанії десятки «експертів» і політиків штибу Мураєва чи Дубінського, в один голос верещали про те, що «да он наиграется и после 25 октября вернется к своим гастролям». Я дивився на цих людей і розумів, що вони реально в цьому переконані, бо живуть у системі координат, де тримати слово – це величезна рідкість. 
Час, що вивільнився після завершення кар’єри у «вар’ятах» я рівномірно розподілив між громадсько-політичною роботою і сім’єю.
Стало нормою, а не винятком, збирати сина в школу і відвозити доньку в садок. Відновити заняття спортом. Сходити в гості до друзів не раз у 1,5 роки, а вже раз на місяць. Приготувати вечерю, поки дружина має якісь справи. Зрештою, виспатись.
Я заснував благодійний фонд, який наповнюється коштами з Патреону і з бюджету моєї сім’ї. І тепер волонтерство для мене – це не тільки Армія, але й різноманітні проекти гуманітарного характеру. 
Щомісяця я виїжджаю у регіони, спілкуючись з партійцями, лідерами місцевих громад, активістами. Слухаю їх і ділюся власною візією. 
Політика стає частиною життя і не викликає відторгнення. Навпаки, попри невідповідність українського політичного ландшафту особистим «санітарно-гігієнічним» нормам, мені це цікаво і я буду далі цим займатись. 
https://www.facebook.com/serhiyprytula/posts/pfbid0TXKxnCyXbDy9snTg2mrPAmAM3SUvomqLdwPFmsS2jDvwCbqzs2K7zhsS4WMsD3Bul?__cft__[0]=AZWHvsPewD1ZFUrYOBl4dmdUWt8HxexzXBRX7mkYn2ElwqC8lJLOD5QM4DWFZT2sVcXRcyY7SjkyURY795hkWUY3w1g_Yn0pM5ef6eE2FejVRODMbpo3qqWq7QP59jitadnplUslUH835Tzk0DGoFh8eyN1uHDbvqr6yVvvKh0Oof8lbGPPTmUjxS2HmdeEGe9Y&__tn__=%2CO%2CP-R

Чи є якась туга за минулим? Ну, збрехав би, якби сказав, що ні. Звичайно, якась ностальгія присутня, коли переглядаю гастрольні відео в інстаграм колективу, з яким пліч-о-пліч прожив 10 років. Врешті-решт, четверо акторів є ще й моїми кумами))). 
Проте, озираючись на прожитий рік, вважаю, що все зробив правильно і воно було того варте!
Попереду цікавий і, сподіваюсь, довгий шлях. Шлях нового досвіду, помилок, поразок, перемог. Шлях на якому я зустріну велику кількість людей, які будуть краще мене знати, чим я «маю займатись в житті» і де «моє місце». О, Господи, якби ви знали, як ви мотивуєте))))!!!
Регулярно у коментарях під своїми дописами я читаю фрази, на кшталт, «ти ж казав, що пішов із шоубізнесу, а сам знімаєшся на Новому каналі. Ти брехун!».
Я поняття не маю, що для вас «шоубізнес», друзі. Я не звик узагальнювати, а називати речі своїми іменами і дотримуватись слова.
Сказав, що закінчив кар’єру у «вар’ятах», щоб більше часу присвячувати політиці – зробив.
Сказав, що в разі обрання міським головою Києва, напишу заяву на звільнення з Нового? Кияни зробили свій вибір, я залишився «при своїх». При роботі на ТБ і на радіо НВ.
Ми живемо у суспільстві, де є люди, які займаються політикою і сидять на чиновницьких посадах по 20-25 років, «живучи на одну зарплатню» і маючи мільйони на рахунках, елітне житло, автівки тощо. І це багатьма сприймається, на жаль, як нормальний стан речей.
Факт того, що ти можеш займатись політикою, паралельно маючи роботу, яка забезпечує твою сім’ю і твої волонтерські проекти, викликає подив)))))! 
Ну ок, не звикати. 
До наступної парламентської кампанії дозволю собі заробляти на своє життя самостійно. На утримання платниками податків перейду, якщо люди будуть вважати мене гідним такої честі.
Сьогодні просто хочу ще раз подякувати колективу «Вар’ятів» за чудові 10 років! 
Хлопці успішно гастролюють зараз без мене. І я, принагідно, прошу усіх ходити до них на концерти. Бо, по-перше, вони вміють розсмішити, по-друге, українською на сцені це, крім них, майже ніхто не робить, а по-третє, хай не в тих об’ємах, що раніше (карантинні обмеження роблять свою справу), але хлопці і далі виділяють з кожного концерту кошти на потреби Армії!
Дякую!
P.S. Через тиждень в ефірі Нового вийде новий сезон телеверсії «Вар’яти-шоу». Останній за моєю участю. То ще раз повідомлю «любим друзям», що У ВЕРЕСНІ ЗЙОМКИ БУЛИ, У ВЕРЕСНІ))))))))))))!!!