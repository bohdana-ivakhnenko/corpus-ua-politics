

Сьогоднішнє позачергове засідання Верховної Ради — це крах і деградація парламентаризму в Україні.

За винятком кількох народних депутатів, які намагались повернути нардепів до суті, в країні фактично не залишилося людей, які представляють інтереси громадян, бо лише в авторитарних режимах “представницькі” органи дозволяють собі засуджувати мирні протести.

Показово, що за цю постанову голосувала новітня "партія регіонів" президента та депутати підсанкційного олігарха Коломойського.

У своїх заявах напередодні засідання депутати обіцяли розглянути причини акції. Але майже ніхто їх не озвучив.

Шоу, яке сьогодні влаштували у Верховній Раді, потрібне лише для того, щоб приховати від українців справжню катастрофу, яка вже трапилася з нашою країною — кризу справедливості.

Менше 2% українців довіряють українським судам. І навіть президент Зеленський не входить до цього числа: він особисто заявив, що судова система в Україні довела свою непридатність. Але попри це, покидьки у мантіях продовжують виносити свої неправосудні рішення іменем України.

Саме таким рішенням Сергій Стерненко був засуджений до 7 років тюрми. Це рішення стало каталізатором для громадянського суспільства вийти на вулицю і вимагати справедливості для всіх. Але замість справедливості, учасники мирного протесту отримали підозри і переслідування.

Такі засідання допомагають перетворити правоохоронні органи в каральні структури в найкращих традиціях НКВС. Колись всі, хто голосували за цю постанову будуть приховувати свою причетність до неї, як це траплялось з голосуванням за диктаторські закони 16 січня. Але ми не забудемо їх прізвищ.

Сьогодні Верховна Рада України фактично підтримала політичні переслідування та скотилась до найгірших практик режиму Януковича.

Влада хоче натягнути білорусько-російську систему на вільну і демократичну Україну. Але їм не перемогти. Бо ми вміємо боротися за справедливість.

Побачимось на вулиці.