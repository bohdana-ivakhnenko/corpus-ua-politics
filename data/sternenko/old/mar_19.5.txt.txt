

Юридична допомога: якщо вас побили, затримали або ви у відділку.

Друзі! Побиття поліцією людей під судом по Ріффмастеру вкотре доводить, що нам треба бути готовими до всього – у тому числі, надавати одне одному медичну та юридичну допомогу.

Хочемо нагадати вам кілька простих правил як діяти, якщо вас затримали чи відвезли до відділку.

Збираючись на акцію, візьміть із собою маску та документи, що посвідчують особу (це вимоги під час карантину). Підійде паспорт чи посвідчення водія.

Якщо вас затримали, швидше за все вас доставлять до поліцейського відділку. Там інформацію про вас мають занести у журнал на вході, потім відведуть до кабінету і проситимуть дати пояснення чи підписати протокол. Ви можете показати свої документи, однак не віддавайте їх у руки жодній особі. Не давайте покази та нічого не підписуйте без присутності адвоката. Право відмовитись свідчити проти себе вам дає Конституція України (ст. 63).

Де знайти і як поінформувати адвоката?

У жодному разі не приймайте допомогу від адвокатів, запропонованих поліцією. Не укладайте жодних угод з адвокатами крім тих, кого знаєте чи запросили особисто.

Вимагайте від поліції негайно поінформувати про ваше затримання Київський міський центр з надання безоплатної вторинної допомоги. Це — їх обов’язок (ст. 23 КПК). Вимагайте прибуття адвоката з цього центру протягом 2-х годин з моменту затримання. При собі адвокат повинен мати доручення з центру, що підтвердить його повноваження.

Якщо поліція не інформує центр, самостійно повідомте про своє затримання за єдиним номером: 0-800-213-103. Збережіть цей номер у вашому смартфоні. Телефонний дзвінок — гарантоване вам право (ст. 213 КПК). Повідомте контактному центру свої ПІБ, дату народження, дату, час і місце затримання, та вимагайте негайно призначити вам адвоката.

Також можна безпечно звернутись до адвокатів-волонтерів, які чергують на акції. Для цього напишіть у наш телеграм-бот @sselfdefence_bot <link>

Пам’ятайте: за участь у мирних зібраннях, використання плакатів чи фаєрів не передбачено кримінальної чи адміністративної відповідальності. Це — ваше право на протест.

До зустрічі на Банковій о 19:00!