

Мовчання вбиває та тримає за гратами: в новому матеріалі BBC Марина Хромих, Роман Сініцин та Сергій Філімонов детально пояснили причино-наслідкові зв'язки між президентським мовчанням та вибитими шибками, а також наголосили, що хід наступних дій залежить суто від Зеленського.

Протести на підтримку Сергія Стерненка та Андрія Антоненка — наймасовіші протести влади Зеленського: про суботню акцію третій день говорять усі: Аваков, Геращенко, речник ОП Подоляк, журналісти національних каналів, проросійські пропагандисти. Акція не залишила осторонь нікого, окрім власне президента, до якого суспільство звертається весь цей час з вимогою виконувати свої функції. От тільки час, який його мовчання забирає у політв'язнів, повернути жартами та відосиками не вийде:

"У нас не залишається жодних інших інструментів, окрім вулиці", - пояснює в розмові з BBC News Україна один з організаторів акцій, волонтер Роман Сініцин.

"Є ще занепокоєння міжнародної спільноти, але надій на це насправді не так багато. Тому вулиця - останній аргумент", тому що попередню акцію, "присвячену абсолютно політично мотивованому вироку" Стерненку, президент не відреагував взагалі ніяк.

Саме тому акція в суботу "була не радикальною, а логічною відповіддю суспільства на ігнорування президента", - каже інша співорганізаторка протестів, правозахисниця Марина Хромих.

"Зеленський робить помилку свого попередника - ігнорує вимоги людей", - додає Марина Хромих.

Після протесту в суботу, критики та експерти ніяк не можуть визначитись, чи люди під ОП були ліберелами, чи екстремістами-праворадикалами та неонацистами, за версією Геращенка. Але найголовніше — Зеленський ніяк не може повірити в те, що люди, що вимагають справедливості під його вікнами — ніким не проплачені. Вони там, тому що їм більше ніде ховатись: система правосуддя та правоохоронні органи не захищають громадян. А коли громадяни почуваються в небезпеці, а їх запит на справедливість не виконується, — їх не зупинять переслідування, тому що вони вже відбуваються кожного дня.

Марина Хромих припускає, що тези про "проплачені акції від замовника Порошенка" президенту Зеленському нав'язує Арсен Аваков."Якщо президент досі вірить у таке, то це дуже сумно. Незрозуміло, як можна було не розібратися за стільки часу, подивитися стріми з акції і зрозуміти, що це справжні люди".

Ми також розуміли, що не обійтись без мусорських провокацій: пси авакова зроблять усе, аби дискредитувати протести. Зробити предметом для обговорення форму, а не зміст, гіперболізувати та звести до абсурду. Саме так і сталось: "свастика", намальована на стінах ОП, на думку Сергія Філімонова, — саме така провокація. "Є фото, де більшу частину акції свастики не було, а коли вже після салюту люди почали розходитися, вона з'явилася".

Ми сподіваємось, що до наступної акції під час апеляції по справі Сергія Стерненка, президент нас нарешті помітить та почне робити кроки на зустріч. Ми не погоджуємось на мовчання.

"Якщо не буде справедливості, то народ і громадянське суспільство залишає за собою право обирати методи. У будь-якому разі, ми впевнені, що те, що зараз відбувається в країні, людям вже набридло", вважає Сергій Філімонов.