https://www.facebook.com/watch/?v=935103580574995

Друзі! Незважаючи на кризу, спричинену пандемією, столиця продовжує оновлювати застарілу інфраструктуру – дороги, шляхопроводи, інші важливі об’єкти. В першу чергу ті, що не ремонтували по 30-40 років. Київ уже розпочав дорожній сезон.
Зокрема, в березні приступили до капітального ремонту на вулиці Милославській, на Троєщині. Цю дорогу не оновлювали 37 років, відтоді, як побудували!
Роботи відбуваються на ділянці в понад 1 км - від вулиці Радунської до вулиці Бальзака.
Хочу зауважити, що це довгоочікуваний ремонт для мешканців Троєщини. Адже вони неодноразово зверталися і до мене особисто, і до міських служб. На оновленій ділянці вулиці буде не тільки нове асфальтне покриття, а й основа дороги. Щоб вона після ремонту прослугувала ще довго.
Сьогодні дорожники здійснюють ремонт в одному напрямку дороги - щоб повністю не перекривати рух вулицею.
Уже розпочали влаштування нової основи дороги та ремонт дощової каналізації. А невдовзі приступлять до асфальтування.
Після завершення капремонту вулиця отримає три повноцінних смуги руху у кожному напрямку. Нове сучасне освітлення, оновлені тротуари. Облаштують і велосипедні доріжки з обох боків проїжджої частини.
Також відремонтують трамвайний переїзд на перетині з вулицею Оноре де Бальзака.
Загалом цього року роботи з реконструкції і капітального ремонту здійснять на близько 20 об’єктах дорожньої інфраструктури. Уже тривають роботи на Пейзажній алеї, на вулиці Борщагівській, Індустріальному шляхопроводі.
У найближчих планах – початок капремонту вулиці Льва Толстого, шляхопроводу на вулиці Льва Толстого над залізницею, продовження робіт на вулицях Івана Франка і Чорнобильській, початок оновлення Кільцевої дороги. Крім того, близько 50 вулиць оновлять поточним середнім ремонтом. Зокрема: Дорогожицьку, Тургенівську, Автозаводську та інші.