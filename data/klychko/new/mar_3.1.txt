https://www.facebook.com/watch/?v=1220386315164558

Друзі! Дорогі кияни!
Ситуація в місті складна, але контрольована.
Вночі в столиці прогриміло кілька вибухів. – Це працювали системи ППО Збройних сил України, які збивали ворожі ракети. Руйнувань і постраждалих, слава Богу, немає.
Пошкоджену вчора теплотрасу біля залізничного вокзалу тепловики сьогодні відновлять.
Міська влада продовжує забезпечувати роботу критичної інфраструктури Києва.
Хочу окремо подякувати столичним комунальникам. Які, окрім виконання професійних обов‘язків, також долучилися до допомоги гуманітарному штабу, волонтерам.
І возять сьогодні зерно на «Київхліб», розвозять їжу, гуманітарну допомогу киянам. Доставляють їжаки, блоки, пісок для тероборони. Це – працівники міських ШЕУ, «Київміськсвітла». «Київпастрансу», Центру організації дорожнього руху та інших служб.
Хочу зазначити, що прибирати сміття в місті, розвозити продукти, служби можуть до комендантської години. Тобто – з 7:00 до 20:00.
Також нагадаю, що сьогодні для сполучення між лівим і правим берегами для приватного і громадського транспорту відкриті Північний і Дарницький мости. Через Південний міст проїзду немає.
Всі, кому не має крайньої потреби, не їдьте в місто на автівках. Не створюйте заторів на мостах, щоб могли безперешкодно проїжджати екстрені служби та авто, що забезпечують життєдіяльність міста.
Звертаюся до киян: не залишайте масово свої авто біля залізничного вокзалу. – Звідти триває евакуація жінок і дітей потягами. Підвозять людей. Зараз покинуті автівки, які блокують під’їзд до вокзалу, служби евакуюють на вулиці поруч – Жилянську, Саксаганського та інші.
Але військова адміністрація попереджає, що безконтрольно залишені на Привокзальній площі авто, що блокують проїзд і швидку евакуацію, можуть бути конфісковані на потреби оборони і захисту Києва. Тому не залишайте свої автівки там, де вони заважають!
На сьогодні, майже усі діти зі столичних дитячих будинків сімейного типу перебувають у безпеці за містом. Два дні тому до Польщі евакуювали 50 вихованців з п'яти будинків сімейного типу. Разом з батьками-вихователями.
Київ, за сприяння Центру «Спасемо Україну» також вивіз до Польщі 176 дітей з інвалідністю з міських дитячих будинків інтернатів. І вчора до Німеччини відправили понад 90 дітей-сиріт.
Всім соціально-незахищеним киянам виплачена допомога, що передбачена їм державою та містом, яку вони регулярно отримували.
Продовжує працювати гуманітарний штаб Києва. Всі контакти – на сайті міської влади.
Ми зосереджені, ми працюємо. Дякую всім за допомогу і відданість справі захисту Києва.
Дякую киянам за витримку і взаємоподопомогу!
З нами наші захисники - Збройні сили, поліція, тероборони.
Місто живе і працює! І ми його будемо захищати!
Разом вистоїмо! Слава Україні!