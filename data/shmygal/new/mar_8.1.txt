https://www.facebook.com/dshmyhal/posts/pfbid0kLuFNe2GiVLjUwdpSCPx8YnqwJBm3V1FQECVfHygJ2YeQMgMii4Yb1xF69oqgxuul?__cft__[0]=AZW10tD2A6r1_XUGRUlu3ceaie_QJo0RfbgG6N4M1TxVL36-c2P-DxU1r4SlwjQ6-6oMV6say4e7hQgE95WHWw5eDa08yaKF3jFFjvnL6jBt5Odi4FQNJ7HuzfaP1F0I7hRHvodx0VTR1SISI-iEuCErfCK2sXpQMWATCezFvKpnNjL9pmqNz4lUU_w2bYVq4I8&__tn__=%2CO%2CP-R


Героїчний народе України!
Триває 13-й день українського пекла для російського агресора.
Наші військові впевнено тримають оборону на Півдні, Півночі та Сході країни, не залишаючи загарбникам жодного шансу на оточення великих міст.
Харків, Миколаїв, Маріуполь, Суми — ці назви сьогодні знають люди з усіх куточків світу.
На територіях, наближених до зони бойових дій, наші героїчні пілоти, нацгвардійці й бійці територіальної оборони ефективно відбивають ракетно-авіаційні удари та повітряні напади ворога на мирних людей і об’єкти критичної інфраструктури.
В цих умовах ми всі маємо перебудовувати своє життя під "Економіку воєнного стану". Кожен українець сьогодні має поставити собі питання – чим саме я можу бути корисним армії, країні, державі?
І усвідомити, що війна – це не тільки фронт. Війна це також тил, який має бути надійним і стабільним.
У часи війни складно займатись буденною роботою, хочеться бачити свій особистий вклад в перемогу тут і зараз. Але кожен має бути на своєму місці.
Це також героїзм – побороти себе і в умовах постійних повітряних тривог, переживань за рідних, стресу, щодня йти на роботу і робити свою справу. Всі ви герої, тому що працюєте у своїй державі під час війни.
Уряд також продовжує працювати на нашу перемогу.
Тиждень тому було створено Координаційний центр, мета якого – отримання та розподіл гуманітарної допомоги. Ми максимально спростили та продовжуємо спрощувати правила ввезення таких товарів, у щоденному режимі прибираємо більшість бюрократичних процедур.
І від імені Уряду хочу подякувати нашим партнерам, усім людям, які сьогодні допомагають Україні.
За останні 6 днів український кордон перетнули майже 3000 вантажівок, що ввезли 20 тисяч тонн гуманітарної допомоги. Це переважно продукти харчування, одяг, медикаменти та медичні засоби, які Уряд вже спрямовує в регіони.
Крім того, понад 10 млрд грн надійшло на рахунок, спеціально створений Національним банком України для підтримки нашої армії.
Хочемо подякувати всім, хто допомагає Україні. І за формальну допомогу. І за справжню дружню підтримку!
Кабінет Міністрів тим часом працює над тим, щоб найменш захищені верстви населення безперебійно отримували належну допомогу.
Уряд ухвалив рішення, що допомога малозабезпеченим сім’ям, одиноким матерям, дітям з тяжкими захворюваннями, виплати внутрішньо переміщеним особам будуть продовжені без необхідності звертатися до органів соцзахисту.
Другий важливий напрям: пільги та субсидії. Уряд змінив порядок їх нарахування. У разі, якщо місцеві органи соцзахисту не зможуть виконувати свої функції, всі виплати будуть здійснені безпосередньо Міністерством соціальної політики через “Ощадбанк”, навіть якщо в отримувачів відкриті рахунки в інших банках.
Принагідно хочу подякувати всім волонтерам та соціальним працівникам, які в часи війни допомагають тим, кому допомога сьогодні потрібна найбільше – людям літнього віку, інвалідам, важкохворим.
Поки ми турбуємось про найслабших – ми люди. Ми народ, який непоборний! Який переможе темряву!
Слава українцям! Слава Україні!