https://www.facebook.com/dshmyhal/posts/pfbid0XqrZVthRRtDRj4jVNMZP8PXF1ELJe7LprUBa3ZQWaTuRo33TWyPcpwLU3BhA2ZNKl?__cft__[0]=AZV0-Sepo7rFdGrk_ZSpud_2d4RZ0dFgEXc8Oz21rV3d92gWxflyMmajXHwVS1aZW0j8ySvTWrcx3bckVawjAUn8KourSqCa1m78q84Lr4wYm7nMTDBH0GIV2tLjELO90mxDC9QJ6Kaik_baIXyOQLub7bHXs8MJeCtZWteeF1ssuK_4MLEmgK29FwsNGU5NeT8&__tn__=%2CO%2CP-R


Великий народе України!
Триває 17-й день нашої визвольної війни.
Основна увага Уряду сьогодні зосереджена на низці напрямків, які критично важливі для нашої країни.
Перше. Гуманітарна допомога та евакуація людей із міст, які опинились в умовах гуманітарної катастрофи.
Сьогодні мали відкритись 14 «зелених коридорів». На жаль, не всі з них запрацювали. Як і вчора, як і позавчора. Причина відома — агресивний і підступний ворог, що постійно атакує евакуаційний транспорт, не пропускає гуманітарні конвої, дезінформує про ситуацію.
І хоча десятки тисяч людей уже вивезено, ще більше очікують нашої допомоги. І ми будемо продовжувати щодня намагатися доставити гуманітарні вантажі та евакуювати людей.
Ми не відступимо.
Хочу подякувати тим військовим, рятувальникам, водіям, священикам, лікарям, волонтерам, простим людям, які щодня працюють у гуманітарних коридорах. Намагаються вивезти наших людей. Усі ви — герої цієї визвольної війни!
В Уряді продовжує працювати Гуманітарний штаб. З 2 по 12 березня Україна отримала понад 40 тис. тонн гуманітарної допомоги. Міністерство інфраструктури та «Укрзалізниця» наразі працюють як логістичний штаб. І за їхніми даними, вже третина отриманої допомоги розвезена по регіонах і розподілена відповідно до потреб кожного регіону.
Окрема подяка тим людям, тим громадам, які приймають у себе евакуйоване населення.Подяка не тільки на словах, але й на ділі. Уряд вже прийняв рішення про відшкодування комунальних витрат бюджетам громад, які безкоштовно в комунальних будівлях та приміщеннях приймають переселенців. Заходи по підтримці будуть доповнюватися й надалі.
Другий напрямок, це забезпечення наших військових.
Уряд прийняв рішення про збільшення коштів Резервного фонду державного бюджету на 50,8 млрд грн. Кошти в Резервний фонд перенаправлені з усіх програм розвитку, які неможливо реалізувати у воєнний час. Таке рішення вже дозоляє оперативно забезпечувати потреби сектору безпеки та оборони. Вчора військовослужбовцям було перераховано 12,5 млрд грн на виплату додаткової винагороди під час дії воєнного стану. А також вчора рішенням Уряду 3,9 млрд грн було спрямовано на харчування ЗСУ.
Також постійно співпрацюємо з нашими партнерами по всьому світу. Дякуємо їм за постійну військову допомогу. Зі зрозумілих причин не буду конкретизувати, чим саме нам допомагають. Але можу сказати: щодня наша армія стає технічно сильнішою.
Наступне — це продовольча безпека. Уряд на час воєнного стану заборонив або обмежив експорт критично важливих для продовольчої безпеки товарів. Мова про пшеницю, гречку, м'ясо, яйця, олію, цукор тощо.
Наразі баланси свідчать, що Україна забезпечена основними продуктами харчування на найближчі місяці. Але ми маємо думати і про майбутнє.
Тому Уряд впроваджує план підтримки посівної кампанії, яка має вже невдовзі стартувати там, де це можливо.
Сьогодні вже затвердили рішення, яким держава компенсуватиме відсотки за кредитами на покриття будь-яких витрат, пов’язаних зі здійсненням сільськогосподарської діяльності. Також аграріям будуть надаватись державні гарантії на 80% суми залучених ними кредитів.
Це дозволить нашим фермерам отримати кошти на проведення посівної та бути впевненими, що у разі втрати врожаю вони не збанкрутують.
Четверте. Енергетична безпека. Наразі функціонують чотири атомні електростанції, всі гідроелектростанції, ТЕЦ. Є домовленості з Польщею на постачання додаткових партій вугілля залізницею. Для економії вугілля Уряд прийняв рішення, що українські ТЕС будуть отримувати газ за пільговою ціною.
Запаси газу зараз на рівні близько 9,5 млрд кубометрів. Продовжується імпорт газу з Угорщини, Словаччини та Польщі. «Укргазвидобування» продовжує видобуток газу на всіх об’єктах, крім тих, які знаходяться безпосередньо на лінії зіткнення, там, де відбуваються бойові дії.
Для покращення забезпечення автомобільним пальним вчора Уряд подав для ухвалення Верховною Радою України законопроєкт, що скасовує акциз на пальне та знижує ставку ПДВ з 20% до 7%. Це суттєве зменшення розміру податків дозволить стабілізувати ціни та не допустити дефіциту. Також розглядаємо пропозицію зниження ПДВ до 0% у разі, якщо логістичні витрати постачальників палива будуть зростати.
Також ведемо перемовини з найбільшими світовими компаніями щодо постачання бензину та дизелю, напрацьовуємо нові логістичні ланцюги постачання цих продуктів до України.
П’яте. Ще один важливий напрямок роботи — це соціальний захист населення. Пенсійний фонд України вже спрямував банкам та «Укрпошті» 38,3 млрд грн. Це вся сума коштів, необхідна для виплат пенсій цього місяця.
Мінсоцполітики забезпечує виплату всіх призначених людям субсидій, пільг та грошових соціальних допомог. Автоматично подовжуються пільги, допомоги, субсидії. Запрацювали спеціальні механізми отримання пенсій та соціальних грошових допомог для тих, хто евакуювався — через грошові перекази.
Для працівників та фізичних осіб підприємців у Дії запрацювала оновлена програма єПідтримка. Нагадаю, у межах цієї програми кожен робітник або підприємець, у якого війна забрала роботу, може отримати 6,5 тис. грн. Заявку на отримання такої допомоги подали вже 2 млн українців. І в нас достатньо коштів для виплати усім, хто цього потребує.