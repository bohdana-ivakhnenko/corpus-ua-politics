https://www.facebook.com/dshmyhal/posts/pfbid0WEGBsSXfez7SYdn8JbgKktRbfHFDTC4zTPKm2KWYe4nJS1shGMyd3b9sARAkUccpl?__cft__[0]=AZXPqW4cXRi9nSAZq7g4eMTMYPHr7gPy8thIOF4ImWOzIvPt8CXpG5JYdmwbMyz8ySXuo-RlzbmEL93A3SQ4UPJvrWkDnqT-r0ce2Zy265V6wqeAsyuU8Cob-F44OGgJEPEvB5pNRfzkfgIPeZ8BA2BzzQLC8ZrCrTV_q3WhiSknLibquUth1rUIEE4docM_ysU&__tn__=%2CO%2CP-R


Героїчний народе України!
Триває 12 день нашої оборони. У повітрі та на суші, вдень і вночі військові Збройних Сил України героїчно дають відсіч російському окупанту.
Дають відсіч агресору і звичайні українські громадяни. Мужністю нашого народу зараз захоплюється весь світ, адже кожен із нас робить свій вклад у перемогу України.
В умовах війни всі мають працювати злагоджено, зібрано та на повну силу. Це те, чого ворог боїться і намагається всіляко не допустити.
Але нас не просто залякати, не прости розсіяти нашу увагу та зосередженість. Вже 140 тисяч українців, переважно чоловіків, повернулись додому, в Україну. Ми пишаємось цими людьми. Вони готові не тільки захищати свої домівки, але й працювати заради перемоги.
Українські підприємства вже готові й запрошують до роботи різних фахівців. Робота є для кожного, хто готовий допомагати країні!
На виконання доручення Президента Володимира Зеленського Уряд сформував пакет рішень, які мають підтримати український бізнес під час війни. 
Перше, ми звільнимо від сплати ЄСВ фізичних осіб-підприємців першої та другої групи на час воєнного стану та протягом року після його завершення.
Друге, звільнимо підприємства та фізичних осіб-підприємців третьої групи від сплати ЄСВ за найманих працівників, які були призвані до лав ЗСУ, інших збройних формувань (в т. ч. територіальної оборони). Збір буде сплачено за рахунок держави.
Третє, відтерміновуємо сплату податків для всіх підприємств, які не спроможні їх заплатити.
Четверте, буде відтерміновано впровадження РРО для всіх фізичних осіб-підприємців.
П’яте, Уряд скасує всі заходи ринкового та споживчого нагляду у всіх питаннях, крім регулювання цін та контролю за ціноутворенням. Також вже встановлено мораторій на проведення перевірок всіх видів для бізнесу.
Всі ці рішення та низка інших додаткових рішень, що необхідні для того, аби цей пакет підтримки запрацював, — уже ухвалено, або будуть ухвалені органами влади найближчим часом.
Також Уряд та місцева влада активно вживає додаткових заходів, аби стабілізувати ціни на товари першої необхідності.
Кабінет Міністрів ухвалив рішення, яке дозволяє обласним військовим адміністраціям спільно з Нацполіцією та Держлікслужбою здійснювати контроль за цінами на соціально значущі продукти харчування, ліки та паливо. Не варто деяким підприємцям намагатись заробити на війні.
Також вкрай важливим фронтом роботи Уряду та місцевої влади в умовах війни є забезпечення нормальної роботи об’єктів критичної інфраструктури. Зокрема, тих, які постачають людям електроенергію, тепло та воду.
Прийняли рішення, що 12 українських ТЕС відтепер зможуть отримувати газ від НАК «Нафтогаз» по ціні 7 грн за кубічний метр. Це дозволить відповідним підприємствам купувати необхідні обсяги блакитного палива, аби стабільно продовжувати роботу та поставляти українським родинам електроенергію, незважаючи на можливі перебої з поставками вугільної продукції, що також дуже важливо.
Хочу також подякувати українським енергетикам, які зараз тримають надважливий для всієї країни енергетичний фронт. Ви робите дива щодня, щоби там, де це можливо, українці залишались зі світлом, теплом та газом. Вам вдячна кожна родина!
Слава українському народу! Слава Україні!