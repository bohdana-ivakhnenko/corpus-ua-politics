https://www.facebook.com/dshmyhal/posts/pfbid0zFXYmYVfet5LKv6HeH7Vq9nYLD7CuVMVVYm77UeH3UwLKZNbBdqcc1HcHXTHZisTl?__cft__[0]=AZWPAjw3gpjrzKujvfhRMQx9ywTK3CkmollApITwoiz_hsc2CXdgLqf7cAOb9xL90qejGjJRDNgMOznFEzl_T-rt8netYSUrkKbGpgV2rvhl8dZMIheFWBpr0PTO010iyF-QesPz2WSSfOcznys3D-3mZdzMuT6Rpt2A2i3G33-1s42uBdRuqaRkPQ6amUfUl34&__tn__=%2CO%2CP-R


Героїчний народе України!
Вже 8-й день триває національна визвольна війна проти російського окупанта. Бліцкриг ворога провалився.
Жоден обласний центр не здається без бою.
Ніхто не зустрічає окупантів із хлібом та сіллю.
Україна переходить до тотального супротиву. В містах і селах люди блокують техніку, нападають на колони забезпечення та захоплюють в полон російських солдатів.
Інформаційна хвиля, яку здійняли українці, захопила весь світ. І весь світ на нашому боці.
Ми відчуваємо цю підтримку не лише на словах.
Тисячі добровольців з усього світу їдуть в Україну, аби воювати на боці свободи.
Ми вже отримали тонни зброї від наших партнерів.
Генасамблея ООН беззаперечно визнала, що Росія вчинила агресію проти України та вимагає від РФ припинити вогонь.
Світ допомагає нам фінансово. Сьогодні було підписано Меморандум щодо отримання макрофінансової допомоги Європейського Союзу в сумі 1,2 мільярда євро. Найближчим часом буде підписано угоду про утворення мультидонорського валютного фонду за участі, зокрема й позики Світового банку, у сумі 1,8 млрд дол. США.
Україна також звертається до міжнародних організацій, зокрема до МАГАТЕ, невідкладно звернутися до НАТО з вимогою закрити доступ до повітряного простору над нашими ядерними об’єктами. Закрийте небо над Україною! Зараз це питання безпеки усього світу! Не лише України!
Також звертаємось до ООН та Червоного хреста.
Після ударів по цивільному населенню весь світ побачив, що російські військові — це терористи, які вбивають мирне населення та не дають можливості надати допомогу постраждалим. У деяких містах діти, люди похилого віку, вагітні жінки опинились у пастці ворога й подекуди вже декілька діб виживають без світла, тепла, води, їжі та медичної допомоги. Окупант не дає зелених коридорів для евакуації. Україна вимагає заради життя й здоров’я людей забезпечити «зелені коридори» для того, щоб ми могли надати допомогу та евакуювати всіх, хто цього бажає і потребує!
Незважаючи на повномасштабну агресію з боку Росії, всі системи, що забезпечують життєдіяльність держави, працюють стабільно.
Уряд також працює стабільно.
Попри війну, Уряд, Міністерство соціальної політики та Пенсійний фонд нарахували українцям всі проіндексовані на 14% пенсії. Нараховано пенсії майже 13 мільйонам людей, і кошти вже перераховано в банки. Виплати вже розпочалися згідно з графіком, а окремим категоріям виплати здійснено навіть раніше.
Також на виконання доручення Президента, Уряд підготував програму допомоги для всіх українців, які втратили можливість працювати. Кожен найманий працівник, кожен ФОП, кожен наш громадянин України, у якого війна, бойові дії забрала роботу, або забрали можливість займатись малим або середнім бізнесом, отримає 6,5 тисяч гривень без жодних умов протягом березня. Найближчим часом ми повідомимо, як ці кошти будуть отримувати українці.
За рішенням Уряду «Укрзалізниця» почала здійснювати закупівлю їжі, пального, ліків, електроенергії, інших важливих товарів і послуг для людей. Підприємство триматиме тісний контакт із військово-цивільними адміністраціями, аби оперативно закривати нагальні потреби людей і держави.
І головне. Правда за нами, і ми ніколи не здамося. Тому вже зараз, за дорученням Президента України, Уряд починає працювати над створенням 4-х фондів. Кошти цих фондів підуть на відновлення України!
Перше. Це Фонд відновлення зруйнованого майна та інфраструктури. Ми відновимо все, що зруйнували російські окупанти. Кожен дім, кожну квартиру, кожну школу, кожен дитячий садок та лікарню! Кожен міст і дорогу!
Друге. Фонд відновлення та трансформації економіки. Ми будемо просити наших партнерів прийняти для нас так званий «український План Маршалла». Нам потрібно не просто відновити економіку, ми будемо будувати нову європейську країну.
Третє. Фонд обслуговування та погашення боргу. Україна сьогодні, незважаючи на війну, виконує всі свої зобов’язання. 1 березня Мінфін України здійснив купонну виплату в розмірі 292 мільйони доларів за єврооблігаціями. Але ми вважаємо, що світ має допомагати й підтримувати Україну, розуміючи який тягар сьогодні лежить на нас.
І четверте. Фонд підтримки постраждалого бізнесу. Всі ми бачимо, скільки підприємців, компаній допомагають сьогодні нашим військовим, лікарям, звичайним українцям. Всі об’єднались заради спільної мети – вигнати ворога з нашої землі. І ми розуміємо, що наша задача – допомогти бізнесу повернутись до нормальної роботи, нормального життя, нормального існування.
***
Ми тут, ми на своїй землі, і ніхто не зможе відібрати наше європейське майбутнє. Ми все відбудуємо!
Слава українській армії. Слава українському народу. Слава Україні!