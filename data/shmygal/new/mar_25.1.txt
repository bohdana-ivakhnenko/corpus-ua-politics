https://www.facebook.com/dshmyhal/posts/pfbid0V2oeQYX1DTNJryxGYKchzF5vuxoQumtHwDr71FwSxRGgo5aUmBJW5XsXTVDx6Doxl?__cft__[0]=AZW32DU6x7X6izJGCdmmjS99mV6Wu17MBstq_wshvuXr9oYUkS98DJNNLj2w4-tne8JggssSvfgDIGXD0604NawUKIoy51wndczrsAcEFnSKtTKsCyKB-sEOtefvDAqIsCqHap1L1uYM1ZF3L3bpHHA299n7LAnHAAKuJFVAohF9G8YNo7F8MMvoN3gf7ayMv5o&__tn__=%2CO%2CP-R


Героїчний народе великої країни!
Один місяць і один день минув від початку масштабного вторгнення Росії в нашу країну.
Стратегічно Україна вже перемогла агресора.
І зараз ми маємо працювати, аби максимально наближати нашу перемогу. Кожен на своєму місці. Ми маємо забезпечити надійний тил для нашої армії.
Для цього економіка має працювати. Має бути посівна. Відкриватись магазини. Запускатись заводи.
За останні 2 тижні Уряд і Парламент переформатували нашу економіку, фінансову, продовольчу, транспортну та енергетичну галузі.
Радикально зменшені податки для бізнесу. Прибрано більшість регуляцій та бюрократичних паперів. Надано можливість будь-якому підприємцю взяти кредит під 0%.
Парламент вчора проголосував за законопроєкт, який дозволить нам зробити найшвидшу у світі митницю. Прибирається ПДВ та ввізне мито на імпорт товарів, які завозяться платниками єдиного податку з обігу. На митниці також тепер працює декларативний принцип роботи.
Окремий дуже важливий для нас напрямок – це спрощення ввезення гуманітарної допомоги. На підставі лише однієї сторінки спрощеної декларації гуманітарні вантажі оформлюються митницею за 10-15 хвилин. Ще раз хочу підкреслити, що отримувати будь-які документи від ВЦА чи інших органів для ввезення гуманітарної допомоги не потрібно.
Завдяки нашим міжнародним партнерам та людям з великим серцем по всьому світу до України вже ввезено більше 128 тисяч тонн гуманітарних вантажів.
Наразі черги в пунктах пропуску на західному кордоні відсутні. Моніторинг фактів та причин затримання гуманітарної допомоги в пунктах пропуску здійснюється керівництвом Державної митної служби 24/7.
Продовжуються виплати по оновленій державній програмі єПідтримка, в рамках якої українці вже отримали понад 20,7 млрд грн.
Ще одна програма, яка також почала діяти – це безкоштовне забезпечення продуктами харчування прифронтових міст. Ці продукти вже закуповуються для роздачі людям у населених пунктах, які зараз знаходяться на лінії зіткнення.
Також для забезпечення своєчасної виплати пенсій на територіях, де ведуться активні бойові дії, розпочато фінансування пенсій за квітень.
Впродовж 25-27 березня авансом буде здійснено нарахування і виплату пенсій у 6 областях на загальну суму 8,8 млрд гривень. Сьогодні було профінансовано виплату пенсій в Луганській та Чернігівській областях. Кошти вже перераховані в банки. Завтра авансом кошти на виплату пенсій будуть направлені в Сумську, Херсонську та Миколаївську області. Післязавтра – в Київську.
Наступне. Вже в 11 регіонах України стартувала посівна. У минулому році в цей самий час вона ще не починалась. І ми безмежно вдячні нашим аграріям і всім, хто сьогодні працює в полі, аби забезпечити країну продовольством.
Зі свого боку Уряд прийняв рішення про доступ аграріїв до безвідсоткових фінансів та вживає заходів для зниження цін на паливо.
Міжнародна фінансова підтримка. Працюємо з усіма країнами та організаціями, щоб така підтримка надавалася безперервно. Обговорюємо з усіма нашими партнерами та друзями майбутній план відновлення України. Мова йде і про конфіскацію російського майна, і про інвестиції у відбудову нашої країни.
Хочу звернутись не тільки до Урядів країн-партнерів, але і до мерів європейських та інших міст по всьому світу. Зараз Росія руйнує наші міста і містечка, як це робили нацисти 80 років тому. Ми закликаємо вас: поновлюйте традицію міст-побратимів, допомагайте українським містам гуманітарною допомогою та коштами на відновлення. Це велика справа.
Сьогодні Україна – це центр світової боротьби за свободу та ідеали 21 століття. Весь світ із нами. Ми обов’язково переможемо. Бо ми незламні!
Дякую всім, хто сьогодні на фронті й у тилу наближає цю перемогу!
Слава українцям! Слава Україні!