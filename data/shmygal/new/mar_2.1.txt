https://www.facebook.com/dshmyhal/posts/pfbid02Tw2RNxrTcZBS3HYTBNpGhED4SBf5iegj2TCSGKH4taSQLUbvjsG2FPxt8o6zvcEUl?__cft__[0]=AZVTkJ86YYcuxRVYuR5S6XmeGsQI5jvkC1bYzkovrptWSVEMJRS2OSLlSJjCV193-P1EjZuSBznjyzNnQ_ch7Gwtm119hYYlN6PJg7mkiwkBQLcniMn0w_Fbcknac_TbKAFZQ3bWDWdt_T_pWbdmh-4vBcHGF0hqjW-ksmnpMwXR0gDvdcSR_LYgL_Pb8u9-96U&__tn__=%2CO%2CP-R


Героїчний народе України!
Іде 7-й день національної визвольної війни проти російського окупанта. Наші військові б’ються як леви на всіх напрямках та міцно тримають оборону. Ворог виснажується, а на окремих ділянках змушений тактично відступати.
В цей же час десятки тисяч резервістів поповнюють ряди нашої армії. В Україну їде зброя з різних куточків світу. А головне – це те, що розгубленість та страх, який був у багатьох людей в перші два дні війни, змінилися на зібраність і відвагу.
Всі розуміють, що ми ведемо визвольну війну за свою землю та за своє майбутнє. І ми не пробачимо ворогу його злочини. За ракетні залпи по українських містах — Харкову, Києву, Житомиру — обов'язково будуть покарані у Гаазі не лише виконавці, але й автори цього нелюдського задуму.
«Залізна завіса» все більше опускається над агресором. Світові компанії ідуть з Росії, адже не хочуть мати відношення до «кривавих грошей». Росія практично оголосила дефолт. Для Росії закрили небо більшість цивілізованих країн.
В цей же час Україна стає все сильнішою. Європейський парламент прийняв заявку України на вступ до ЄС.
Україна приєднується до європейської енергомережі ENTSO-E.
По всьому світу відбуваються мітинги на підтримку нашої країни. Україна тепер — це центр світової боротьби за свободу.
Урядова команда працює разом із Президентом України в Києві й на визначених місцях за умовами воєнного часу. Ми нікуди не поїдемо і не здамося ворогу.
Вчора ми спростили порядок використання коштів резервного фонду державного бюджету в період дії воєнного стану, що дозволить швидко ухвалювати рішення для виділення коштів на потреби української армії.
Урядом також прийнято рішення, що гуманітарна або технічна допомога надходитиме без зволікань та застосування жодних заходів митного контролю на підставі спрощеної декларації.
Зараз Уряд активно напрацьовує механізми стабільних поставок продуктів харчування, ліків та товарів першої необхідності по всій країні.
Працює Координаційний центр із забезпечення продовольчими продуктами, ліками, питною водою та пальним під керівництвом Першого віце-прем’єр-міністра — Міністра економіки Юлії Свириденко.
Працює Центр координації гуманітарної допомоги під керівництвом Віце-прем’єр-міністра з питань європейської та євроатлантичної інтеграції Ольги Стефанішиної.
Весь Уряд, вся державна машина працює, аби забезпечити стабільність в країні в ці часи.
І ще. Вчора, 1 березня, відбувся перший аукціон з продажу військових облігацій. Було залучено більше 8 млрд грн. Ці кошти будуть спрямовані на підтримку українських захисників та фінансування державного бюджету на потреби наших Збройних Сил.
Дякую кожному українцю, кожній компанії, яка підтримує державу.
Слава українській армії! Слава українському народу! Слава Україні!