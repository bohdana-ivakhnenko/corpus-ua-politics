https://www.facebook.com/permalink.php?story_fbid=pfbid02yfWYEFVN6o83YrKLq874sMjzsSdTAUVW1vjHJFCe2RF3FT4h8mWCbNP489esZoMl&id=100001316744918&__cft__[0]=AZX4i_0J1r9j3eYMWms0j1-GY0j_SEsa6gWG4OS3dgix6yZIGG93WOTD6hOod3brizkAkKLSJ796-lhOCcGyYjrRoQV1PbIww0MOVJLgkxJWIvOLAwPEHXMopWndIm4kSOsLmiU6-nB4_ESN6R3nSUt7Ay7vACis2SmCYhAgSyb6GQ2qKYLolPTFjvzqnJii7hw&__tn__=%2CO%2CP-R

Продовжую тримати вас у курсі щодо роботи Координаційного штабу з гуманітарних і соціальних питань. 
Оперативно інформацію про роботу Штабу можна отримувати в Телеграм каналі:
<link>https://t.me/koordinateshtab</link>
А також на Фейсбук сторінці:
<link>https://www.facebook.com/koordinateshtab/</link>
Отже станом на сьогодні:
✅Створено веб-платформу для ефективного збору та обробки інформації про порушення прав людини Російською Федерацією. Зібрані факти будуть використані як докази для захисту та представництва України в Європейському суді з прав людини та Міжнародному суді ООН. Президент Володимир Зеленський своїм указом уповноважив відповідальних осіб на представлення та захист інтересів України в Міжнародному суді ООН у справі проти Росії щодо звинувачень у геноциді. І таких справ буде більше!
Посилання на сайт: <link>https://humanrights.gov.ua/</link>
✅На інформаційний ресурс «Співдія», який опрацьовує заявки з гарячої лінії спільно з Monobank та забезпечує задоволення конкретних потреб громадян, надійшло понад 600 звернень. Створено регіональні хаби в Закарпатті, Львові, Івано-Франківську та Харкові.
✅Завдяки активній роботі координаторів штабу було залучено від компанії, яка побажала залишитися інкогніто, 40 тис. коробок медикаментів – їх передано в лікарні Києва.
✅У межах співпраці з міжнародними організаціями та штабом до «Співдії» долучилися дві великі міжнародні організації – «Карітас» і проект міжнародної технічної допомоги «Супровід урядових реформ в Україні» (SURGe), який виконує Alinea International Ltd. за підтримки уряду Канади. Спільно з Посольством Грузії та організацією «Карітас» розпочали доставку вантажів для забезпечення потреб громадян, які звертаються на платформу «Співдія», зокрема через гарячу лінію. Організація «Карітас» відвантажила першу допомогу в Одесу, Запоріжжя, Дніпро, Київ.
✅Штаб налагодив окрему взаємодію та координацію зусиль із забезпечення ліками між МОЗ та ВООЗ. Міністерство охорони здоров’я вже скоординувало через дипломатичні установи понад 450 тонн медикаментів на суму понад 10 млн доларів. Їх розвезено по складах. Медичну допомогу отримано від Польщі, Латвії, Литви, Великої Британії, Ізраїлю, Данії та міжнародних організацій (ВООЗ, ЮНІСЕФ, «Лікарі без кордонів»).
Допомога від бізнесу: Teva, Bayer, Novo Nordisk, Pfizer, Nestle, Medtronic, Sanofi, Eric, «Біофарма», Stada, «Фармак», Galexis (Швейцарія), Фонд Ріната Ахметова.
Клініка Ernst von Bergmann (Німеччина). Данія надала 19 автомобілів швидкої допомоги.
✅З метою якнайкращого забезпечення ліками, їх правильного централізованого зберігання та обліку і ефективного використання гуманітарний штаб закликає спрямовувати всю медичну гуманітарну допомогу МОЗ та на його централізовані склади. Гуманітарний штаб налагодив співпрацю між МОЗ та МВС і ЗСУ. Відтепер потреби в ліках для наших військових забезпечуються з усіх складів МОЗ. Між цими міністерствами налагоджено оперативний обмін ліками.
✅У межах роботи програми психологічної допомоги «Розкажи мені» через телеграм-канал, сайт і чат-бот надано консультації понад 2 тис. дорослих, підлітків і батьків. Щодня виходить по три дописи-інструкції з психологічними порадами. Загалом підготовлено понад 30 інструкцій. Фахівці створили ілюстровану казку для дітей про війну, де добро перемагає зло. Працює 550 психологів, які надають консультації. Активних користувачів чат-бота – 35 тис.
✅Станом на 10:00 9 березня на гуманітарному рахунку НБУ зібрано такі суми:
Долари – 604,1 тис. 
Фунти – 6,8 тис. 
Євро – 905,9 тис.
Гривні – 81,2 млн.
Продовжуємо працювати щодня!