https://www.facebook.com/permalink.php?story_fbid=pfbid022qUQo3PL9QGm6mbrS61g44qRGH8p1NSad3y3baZUezGBcCRD3Dtdz1tTtMrfZF3ml&id=100001316744918&__cft__[0]=AZU64zy8afgNa5fxHJ9LvMeuvhDhqdNT-D6HOKLYemiW8vT6UYe2qB3H_NjFo17rv58v-m8T85OF4nj75M-tDvkwQLnv8hYvQ2oL5oyWfrErc5_3LkKZmodhACOsOggdlNbTC-jOly4v48k6J-lR8Zu9l3vrJUOD6-phvFeQBVpPqzQLtfch9mPi_qDU9uSV0bg&__tn__=%2CO%2CP-R

Ніч 24-ого. Крилаті ракети. Зміїний. Російський військовий корабель… 
Люди в бомбосховищах. Диверсанти. Блокпости. Харків. Гостомель. Ірпінь. Маріуполь. «Діти». Херсон. «Закрийте небо». Чорнобаївка 9 разів. Київ. ЗСУ. Тероробона. Біженці. Гуманітарні коридори. 
Минув місяць війни. 
Місяць важких рішень та дій. Місяць небувалого єднання. Місяць незламності.
Образи в голові проносяться так швидко, ніби це було тільки вчора. Емоції змішуються і «палають коктейлями Молотова». Біль, любов, злість, жага до помсти, піднесення.
Ми всі прагнемо, щоб ворог отримав по заслугах за пекло в українських містах: Маріуполь, Чернігів, Харків. 
Міста світла та добра ворог перетворює на міста-привиди. Мешканці цих міст бачать зруйновані квартири, на які роками відкладали кошти, які заробляли складно і довго. Улюблені парки, кафе, театри зруйновані. 
Але всі ми знаємо, що Маріуполь, Харків та Чернігів – це Україна. А Україна стоїть горою за своїх людей. 
Ми все відбудуємо та повернемо ці міста до життя. І нам в цьому допомагатимуть дуже багато країн.
Весь світ бачить, хто ми. 
Всі люди доброї волі знають та підтримують нас. 
Бачать, у що ми всі віримо. 
Бачать – і допомагають. 
Уряди, громадські організації, пересічні люди.  
На "до" та "після" поділився час. Та ми згуртувались. Стали сильніше. Робимо те, що маємо робити. Бо так треба. І так хочемо самі. І тільки нам вирішувати все. Український характер – це не здаватись за жодних обставин. Робити все можливе - і більше.
Війна – рентген для душі. Ми побачили усіх, хто злякався або зрадив. 
На щастя, таких дуже мало. 
Нині найбільше видно світлих та сильних людей, яким не байдуже. В нашій країні їх мільйони. 
Люди, ви величні. 
Я захоплююся вами, вашою силою та витримкою. Щодня ми разом долаємо надтяжкі випробування. Дні бувають різні. Темні та світлі. Дуже болючі та дуже радісні. Але ми вистоїмо.
Українці – добро з кулаками. 
Ми боремось за свою свободу, за свою країну, за нашу перемогу.
І ми переможемо. Без сумніву.