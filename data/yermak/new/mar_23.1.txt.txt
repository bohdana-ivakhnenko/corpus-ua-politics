https://www.facebook.com/permalink.php?story_fbid=pfbid0A7a5NLhKtDmEemmNMn5PMVBoz1s14DTHK5yn2sW79gvEm1bjAJnxjgpNduV3JiP9l&id=100001316744918&__cft__[0]=AZWTI1tMAB6KdCWvuvahlIRt-PXUlnJ2E2cmKt3MyJlzW02Xw2iZTOHrw1t_EB_TB1ktA-qIxuiRvhb9PZPMTV05lk6dXRbPvEeYOobwJ8wT1xl-jJJroVtE6-ylTFYfLK5w9ozSpjsmkq9S7W9T21jfxSQGjs01RItMlVkvKu2lalziGUhRALC9Z-strArzHYU&__tn__=%2CO%2CP-R

Виступив у Королівському інституті міжнародних відносин. Вдячний Chatham House за можливість донести нашу точку зору.
Нам роками казали, що Україна якось не так реформується. Та погляньмо на результати. Модернізовані збройні сили вже майже місяць стримують агресію однієї з найпотужніших армій світу. Логістичні ланцюжки функціонують. Суди працюють. Потяги ходять і перевозять мільйони людей. Комунальні служби виконують свою роботу, навіть під обстрілами й бомбами. 
Випробування війною – чи не найсуворіше. Ми успішно реформуємось навіть зараз. 
Війна в Україні – це не просто черговий локальний конфлікт. Це світова війна, яка поки що обмежується однією країною, нашою країною.
Наші збройні сили та громадяни тримаються з надлюдською мужністю, але війну не виграти без наступальних озброєнь, без ракет середньої дальності, які можуть бути засобом стримування, загрожуючи російській території співставними руйнуваннями. 
Російське керівництво розуміє лише мову сили і завжди плутає миролюбність із слабкістю. 
Хочу спитати наших європейських партнерів: то які ви насправді? Ви миролюбні чи слабкі?
Чи ви дасте нам нарешті ту зброю, яка дозволить Україні лишитись незалежною суверенною державою у міжнародно визнаних кордонах? Ви нарешті відкриєте нам повноцінний ленд-ліз? Чи надалі з занепокоєнням дивитиметься, як перетворюються на уламки наші міста? 
Без повноцінного ленд-лізу ми можемо лише оборонятись. Але неможливо ефективно захищатись довго без надійної ешелонованої системи протиповітряної оборони, яка збиває ворожі та балістичні ракети на далекій відстані. 
Однак нам її не дають. Як не дають винищувачів. І так само, як нас не хочуть бачити в НАТО. Цей страх ескалації зрозумілий. Але цей страх не врятує. 
Цього четверга, 24 березня, в Брюсселі має відбутись позачергове засідання держав-учасниць Альянсу. Іще є час зробити конкретні кроки назустріч Україні. Або ж сказати чесно й публічно, що таких кроків не буде. Що це НАТО відмовляє Україні у вступі, а не вона відмовляється вступати, як це багато хто хоче представити останнім часом. Сказати - і разом почати будувати нову систему безпеки. 
Половинчаста позиція світової спільноти на жаль, робить цей сценарій можливим. В такому разі для нас принципово важливими стають надійні гарантії нашої безпеки. Багатосторонні юридично зобов’язуючі гарантії. Та хіба у Заходу є щось таке ж надійне, як парасолька НАТО? Даруйте, нам про це невідомо.
А світу потрібні такі самі надійні гарантії, що Росія більше не зможе успішно реалізовувати свої войовничі амбіції на міжнародній арені. Ми вимагаємо від партнерів таких гарантій для себе. 
Драматичні події в Україні, героїчна боротьба нашої країни за свободу й демократію продемонструвала всьому світу: наші схід і захід разом. Тепер ми закликаємо світ стати трішки Україною. 
Схід і Захід мають стати разом на захист планети від тих, хто прагне підмінити силу права правом сили.