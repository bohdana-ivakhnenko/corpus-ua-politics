https://espreso.tv/vitaliy-portnikov-zelenskogo-ne-lyakayut-yomu-govoryat-pro-nebezpeku

Володимир Зеленський нарешті відреагував на інформацію про скупчення російських військ біля кордонів з Україною
Зробив він це у властивому йому шапкозакидальному стилі. Поведінка "нашого сусіда" - так Зеленський вважає за краще називати Росію - його не дивує і не лякає.

Дивує українського президента те, що це "несподівано стало відкриттям для деяких експертів, журналістів, деяких блогерів, які зчинили гамір".

Саме тоді, коли ця заява Зеленського з'явилася у його телеграм-каналі, державний секретар США Ентоні Блінкен на спільній прес-конференції із головою українського зовнішньополітичного відомства Дмитром Кулебою застеріг Росію від "ще однієї серйозної помилки" щодо України.  

"Нас непокоїть, що Росія може зробити серйозну помилку, спробує повторити те, що вона зробила у 2014 році, коли зосередила сили біля кордону, вторглася на суверенну територію України і при цьому несправедливо стверджувала, що її спровокували", - зазначив Блінкен.

І мені цікаво запитати Зеленського і тих, хто пише всі ці шалені пости до його телеграм-каналу: а хто ж такий державний секретар США?  Експерт, журналіст, блогер, який здіймає гамір?  Чи все ж таки високопосадовець однієї з провідних країн сучасного світу, який щодня отримує звіти від своїх розвідувальних служб і – на відміну від українських керівників – розуміє, що у них написано?

На Банковій взагалі розуміють, якими безпросвітними шаленцями ми виглядаємо в очах цивілізованого світу? Коли провідні світові медіа говорять про скупчення російських військ, українські чиновники починають звинувачувати їх у пропагандистській кампанії та дезінформації. Директор ЦРУ летить до Москви обговорювати можливі ризики з керівником російського Радбезу, у Пентагоні заявляють про заклопотаність російськими діями, державний секретар США попереджає про відповідальність - а Зеленського вистачає аж на безглузду репліку у соціальних мережах, де визнання присутності військ сусідить з докорами. Якщо це не демонстрація повної політичної неадекватності, я тоді не розумію, що таке неадекватність.

Кого Ви боїтеся, пане Зеленський?  Боїтеся роздратувати Путіна? Але Путін нападе на нашу країну незалежно від вашої поведінки й зупинити його може лише жорстка реакція Сполучених Штатів та інших країн цивілізованого світу.  Боїтеся засмутити ваш електорат?  Але люди, які вас досі підтримують, настільки не розуміють того, що відбувається, що зважати на їхні уявлення про реальність - означає знищити країну.  А ви все ж таки президент України, а не психотерапевт Путіна та вашого інфантильного електорату.

Варто про це пам'ятати, коли реагуєш на події, критичні з погляду нашої національної безпеки та перспектив збереження державності.  І ні, я вас не лякаю і не пропоную читати газети.  Досить, на мою думку, того, що говорять у Держдепартаменті та Пентагоні.