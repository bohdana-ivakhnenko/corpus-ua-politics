https://espreso.tv/vitaliy-portnikov-lukashenko-khoche-litati-do-krimu

Білоруський правитель Олександр Лукашенко заявив, що Москва і Мінськ опрацьовують питання про відкриття прямих авіаційних рейсів з Білорусі до окупованого Крим
Це рішення білоруського президента ще раз демонструє, що Лукашенко поставив жирний хрест на майбутніх відносинах з Україною. Раніше - після того, як припинилося авіаційне сполучення України і Росії - аеропорт Мінська був головним хабом, у якому здійснювалася пересадка на рейси з Києва до Москви та інших російських міст. Зрозуміло, що поява літака авіакомпанії “Белавіа” у аеропорту Сімферополя призвело б до санкцій з боку України і втрати Мінськом свого транзитного статусу. Але після скандалу з посадкою літака ірландської авіакомпанії Ryanair і затриманням опозиціонерів в аеропорту білоруської столиці збереження цього статусу стало для Лукашенка абсолютно неактуальним. А актуальним стало підкреслювати свою відданість Путіну і готовність слідувати у фарватері російської політики.

Якщо літаки авіакомпанії “Белавіа” почнуть літати до Криму, Білорусь стане першою суверенною державою - крім самої Росії, зрозуміло - що визнає можливість польотів у аеропорти окупованого півостріву. При цьому сам політ навряд чи стане економічно вигідним: літакам з Білорусі доведеться облітати територію України і подорож з Мінська до Сімферополя займатиме кілька годин. Але для Лукашенка, як і для Путіна, головне - це не зручність і навіть не економічна доцільність. Головне - це символіка такого польоту, демонстрація повної підпорядкованості білоруської зовнішньої політики і національних інтересів Білорусі інтересам Кремля. І це - один з перших явних результатів нещодавньої зустрічі президентів Росії і Білорусі, про підсумки якої практично нічого не повідомлялося. Не повідомлялося тому, що головним підсумком цієї зустрічі стала остаточна згода очманілого Лукашенка танцювати під дудку Путіна.