https://espreso.tv/article/2021/03/05/vitaliy_portnykov_blokadu_peremovyn_mozhna_bulo_peredbachyty 

Керівник офісу президента України Андрій Єрмак визнав, що робота Тристоронньої контактної групи виявилася повністю заблокованою Росією. І, незважаючи на те, що Єрмак при цьому вважає, що “діалог триває”, це занадто оптимістична оцінка
Діалог Кремля з офісом президента Володимира Зеленського є завершеним. Тепер у Москві чекатимуть зміни влади в країні - щоб спробувати “нагнути” вже наступного українського президента.

Цей розвиток подій не дуже складно було передбачити ще 2019 року, коли Володимир Зеленський <link>https://espreso.tv/article/2018/12/27/10_faktiv_iz_zhyttya_volodymyra_zelenskogo</link> запевняв своїх шанувальників в тому, що війну досить просто припинити - “потрібно просто перестати стріляти”.  Володимир Путін у цих заявах майбутнього українського президента вбачав не тільки його недосвідченість і інфантилізм, а й готовність до капітуляції заради припинення військових дій на сході України. Саме тому Путін і погодився на відновлення діалогу в “нормандському форматі” і навіть на саміт в Парижі.  Він прибув до столиці Франції, щоб прийняти капітуляцію Зеленського, а коли цієї капітуляції не відбулося, відчув себе обдуреним.

Проте, Росія ще намагалася використовувати механізм ТКГ заради того, щоб заманити Україну в пастку прямих переговорів з маріонетковим “керівництвом” окупованих територій.  Згадаймо про спробу створити консультативну раду представників України і «народних республік», про меморандум щодо її створення, під яким, між іншим, поруч з автографом “міністра закордонних справ ДНР” поставив свій підпис все той же Єрмак.  Згадаймо про спробу провести спільну інспекцію українських військових з російськими найманцями.  У всіх цих випадках Росія намагалася виступати не учасником конфлікту, а посередником у конфлікті - і ми прекрасно розуміємо, навіщо це Путіну і його оточенню.

А коли і цього не вийшло, у Росії втратили інтерес і до ТКГ. Тепер у Кремля прості завдання - дестабілізація ситуації в Україні, підтримка проросійських сил, сприяння конфлікту між Зеленським і патріотичними силами.  За цією програмою Москва і буде працювати.  Ні про що з Путіним домовитися не вдасться.  І війна на Донбасі буде тривати - і поки Зеленський працює президентом, і після зміни влади в Україні.  Тому що припинення війни пов'язано не зі здатністю того чи українського президента налагодити діалог, а із бажанням Володимира Путіна знищити Україну.