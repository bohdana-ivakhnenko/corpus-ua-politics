https://espreso.tv/vitaliy-portnikov-provokatsii-putinu-znadoblyatsya


Питання про те, нападе Росія на Україну чи все ж таки зупиниться e останній момент, залишається відкритим. Але не можна не помічати, що Кремль продовжує діяти за сценарієм, який, мабуть, розроблявся задовго до початку чергового витка ескалації
Йдеться про підготовку провокацій до закінчення Олімпіади у Китаї. Ця ситуація дуже нагадує 2014 рік. Тоді теж говорили, що Путін готовий діяти після закінчення Олімпіади в Сочі. Олімпіада на російському курорті завершилася 23 лютого. А 18-21 лютого стали днями насильства та вбивств на Майдані. Путін підштовхував Януковича, який на той час остаточно перетворився на безвольну маріонетку свого кремлівського покровителя, до застосування сили. Щоб потім мати можливість говорити про «нацистський переворот» та виправдовувати своє вторгнення на територію України, окупацію Криму та Донбасу.

Наразі ми стали свідками аналогічного розвитку подій. Не встиг Путін на прес-конференції з федеральним канцлером Німеччини Олафом Шольцем заявити про “геноцид” на Донбасі, як Слідчий комітет Росії моментально надав “докази” цього “геноциду”, а російські найманці на окупованих територіях отримали наказ стріляти по населених пунктах на звільненій частині України. При цьому російська пропаганда не соромиться повторювати, що дитячий садок у Станиці Луганській обстріляли самі українці.


Звичайно, подібні заяви ніхто не сприймає всерйоз. Усі чудово розуміють, для чого це Росії. Але Путіну важливо не розуміння його дій, а їхнє пропагандистське забезпечення. Саме пропагандистською підготовкою до війни очманілий російський правитель і займається зараз на Донбасі.