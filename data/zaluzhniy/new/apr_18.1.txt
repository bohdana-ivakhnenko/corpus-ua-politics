#історії_героїв 
Віктор Івчук брав участь у знаменитому Рейді, вивіз десятки поранених з Савур-могили, а зараз рятує цивільних і військових у Маріуполі. 
11 квітня начальник військового шпиталю Маріуполя, полковник медичної служби Віктор Івчук був удостоєний звання Герой України з врученням ордена «Золота Зірка». З початку повномасштабного вторгнення росії завдяки йому та команді медиків шпиталю було врятовано сотні життів захисників Маріуполя та його мешканців. 
Віктор Івчук – легендарна людина. З 2014 року воював на Донбасі у складі 95-ї окремої десантно-штурмової бригади. Начмед разом із бойовими медиками надавав першу допомогу пораненим – і військовим, і цивільним – та здійснював їх евакуацію. Як зазначав Віктор Михайлович, у 2014 році були великі втрати серед військових медиків, адже росіяни цілеспрямовано стріляли по них, хоча чудово бачили пов’язки з червоним хрестом. 
Полковник брав участь у Рейді 95-ї аеромобільної бригади, відомому як найдовший рейд у світовій військовій історії (тривав з 19 липня по 10 серпня 2014 року). Поранених, за словами Віктора Михайловича, возили із собою. Фахову лікарську допомогу в тих умовах надати було неможливо, але й здійснити безпечну евакуацію не завжди вдавалося. 
27 липня 2014 року під час штурму Савур-могили Віктор Івчук дістав осколкове вогнепальне поранення. Той бій був одним з найкривавіших у рейді. Незважаючи на власні тяжкі ушкодження, організував справжню спецоперацію, завдяки якій з поля бою вдалося евакуювати 60 поранених бійців. 
#Україна_тримається_на_наших_плечах