Із приємністю взяв участь у Конференції з гендерної освіти у секторі безпеки і оборони.
Привітав наших партнерів в особі пані Надзвичайного і Повноважного Посла Канади в Україні Larisa Galadza - Лариса Ґаладза <link>https://www.facebook.com/lgaladza</link> та заступниці командувача Командування по особовому складу Збройних Сил Канади, пані Посла Програми “Жінки, мир та безпека” генерал-майора Лізи Бургон. Підтримка партнерів на шляху трансформації Збройних Сил України відповідно до принципів і стандартів #НАТО дуже важлива!
Під час свого виступу наголосив саме на принципах Альянсу. Адже їх дотримання є основою для об’єднання держав у цей військово-політичний союз і вимогою до претендентів на вступ.
Йдеться про #принципи демократії, свободи особистості і верховенства права.
Північноатлантичний Договір апелює до Статуту #ООН, де визначені цілі та принципи, якими керується Організація Об’єднаних Націй. Головними з них є підтримання міжнародного миру і безпеки, розвиток міжнародного співробітництва на основі поваги до принципу рівноправності і самовизначення народів, до прав людини та основних свобод для всіх незалежно від раси, статі, мови, релігії.
Наша держава повністю поділяє ці принципи і вже робить вагомий внесок у підтримання миру в регіоні.
За свій європейський цивілізаційний вибір і спільну безпеку ми платимо надзвичайно високу ціну. Кращі чоловіки і жінки нашої країни віддали життя і здоров’я у боротьбі з російським агресором, загинули і зазнали поранень тисячі мирних мешканців, мільйони втратили свої оселі і можливість повернутися додому.
Справжньою перемогою у цій війні буде не тільки мир на наших умовах, а й приєднання України до #ЄС і НАТО, що унеможливить або принаймні значно ускладнить подальші спроби агресії проти нашої держави.
Для досягнення цієї стратегічної мети ми маємо зробити багато домашніх завдань, зокрема, і у Збройних Силах. Це не просто перехід на стандарти НАТО в підготовці, управлінні військами, адмініструванні. Це перш за все ментальні зміни, які передбачають відданість цінностям і принципам, про які йдеться вище – поваги до прав людини, гідності і цінності особистості, рівноправності чоловіків і жінок.
Прийшовши на цю посаду, я визначив пріоритетом своєї діяльності зміну ставлення всередині військових колективів. Які б посади я не обіймав, завжди бачив у своїх підлеглих  перш за все особистість. Такого нормального шанобливого ставлення один до одного я вимагаю від усього без винятку особового складу.
Наявність власної гідності і поваги до гідності інших людей формують атмосферу, у якій немає місця дискримінації за будь-якою ознакою. У здорових колективах панує довіра, взаємодопомога і підтримка, чоловіки і жінки почуваються комфортно і безпечно.
Сьогодні ми маємо суттєві досягнення в цій сфері – жінки і дівчата мають доступ до вступу у вищі навчальні заклади і мають всі можливості для професійного розвитку на рівні з чоловіками. Водночас є і певні проблеми, над якими ми працюємо.
Сподіваюся, що результатом цієї конференції стане покращення системи військової освіти, а в перспективі – і нова якість Збройних Сил та інших складових сектору безпеки і оборони України.