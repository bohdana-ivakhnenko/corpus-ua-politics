https://www.facebook.com/victor.tregubov.5/posts/5195198357166990

Маю час та натхнення.
Останнім часом спостерігаю загострення ханжества. Мовляв, а давайте ми всією нацією матюкатися припинимо, і будемо чисті та красиві.
Маю пояснити, чому це неможливо, а закликати до цього зараз — вкрай кепська ідея.
Знов намагаються розкрутити міф про «українській мові матюччя невластиве, це все занесли росіяни/татари/монголи». Доста вже. Це просто брехня, і брехня невіглацька, вірити в яку можна лише якщо ти не чув про соромицькі пісні, матерні коломийки, не бачив записів Шевченка та не розбираєшся в етимології. Відсилаю таких до відео Підпільної Гуманітарки «Чи матюкалися давні українці?». Спойлер: так, матюкалися. Те, що ваш дідо не матюкався при вас — мій при мені теж, а він був бригадир малярів.
Далі. Не буває націй, які не матюкаються — точніше, не вживають нецензурної та інвективної лексики. На всій планеті. Бо...
...«Викоренити мат зі спілкування» неможливо. Бо мат — це не конкретні терміни. Це ніша мовлення — слова, які слугують для висловлення зневаги, презирства, агресії. Якщо одні слова зовсім забути, її займуть інші, які зараз зовсім не є табуйованими. Стануть. Слово «х*й» колись означало просто відросток. Слово «х*р» — букву алфавіту, на яку починалося попереднє слово. Слово «бл*дь» — помилку чи відхилення від шляху (в польській досі так). Слово «курва» — курку. Слово «сука» — самку собаки.
Припустимо, во Львові, як дуже чемному та пожондному місті, греко-католицькі ойці переконали усіх просто забути ці слова. Скоро з‘являться нові слова, за яки будуть бити морду. І я навіть знаю, яке перше набуде табуйованого відтінку — «шановний». Ти кого шановним назвав, ану йди сюди! Це зараз смішно, а у японській мові буквально так і відбулося зі зверненням «кісама».
Тому це просто боротьба із вітряками. Здолаєте одне слово — його місце займе інше. Якщо хочете поборотися — боріться не зі словами, а із самим явищем вербальної агресії, як би воно не було виражене.
Але не зараз. Бо матюччя має й терапевтичний ефект: воно полегшує психічний стан в моменти кризи, подобається це вам чи ні. Тому на війні матюкаються. Дуже-дуже матюкаються. І не слід людей за це соромити, їм і без вашого осуду проблем вистачає.
Проблема буває, коли мат стає словом-паразитом, це так. Коли ти його вживаєш замість коми. Але нема нічого страшного в тому, щоб матюкнутися, коли поруч пролетіла міна, коли ти впустив СПГ собі на ногу, чи коли на горизонті з‘явився ворог.
Будьте чемними та не робіть хуйні.
