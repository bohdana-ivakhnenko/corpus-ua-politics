https://www.facebook.com/victor.tregubov.5/posts/5174193809267445

Юрій Чорноморець питає, що ж зараз зупиняє, принаймні, тих священників Московського патріархату в Україні, що не є переконаними ватниками, від переходу у ПЦУ.
Відповідь є. Вона смішна і страшна водночас.
Якщо поспостерігати за такими отцями, кидається в вічі одне: вони старанно шукають варіанти, як би вийти з РПЦ, але не доєднуватися до ПЦУ. Розглядається варіант припинення поминання Кирилла, однобічне проголошення автокефалії, як зовсім крайнощі - поминання Вселенського патріарха. Перехід у ПЦУ розглядається як остання міра. Застарілі аргументи про "неканонічність" змінилися на зовсім жалюгідні на кшталт "а вони... А вони в нас храми забирали!", наче мова йшла не про перехід громад, а про відчуження кріпосних.
І тут видно справжній мотив. Вони просто занадто довго твердили самим собі, що Київський патріархат, а згодом ПЦУ - це зло. Що це погані "вони" на противагу правильним "нам". Це настільки глибоко проникло в їхню ідентичність, що стало її опорою, і коли головний аргумент проти опонентів втратив чинність, вони почали гарячково шукати милиці замість нього. Бо відмовитися від протиставлення - це зізнатися собі та пастві, що роками плекали ненависть на рівному місці, спираючи на неї власну начебто вищість.
А це психологічно дуже важко.