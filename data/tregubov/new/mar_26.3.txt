https://www.facebook.com/victor.tregubov.5/posts/5189278564425636

В стрічці один пан політолог розповідає, що-де взнав, як якісь дівчата на сусідній вулиці надавали сексуальні послуги окупантам. І от думає, чи голити їм голови після звільнення. За французьким досвідом Другої світової.
Але знає про це пан політолог зі слів сусіднього дідугана.
А сам дідуган - зі слів одного з окупантів.
І тут слід трішки пояснити. Французи цей досвід вважають своєю національною ганьбою. І не тому, що-де жінок ображати некрасиво. Є ще низка факторів.
По-перше, під час війни чітко впевненим в тому, що ця ось дама спала з окупантом за гроші чи ніштяки, а не з примусу, може хіба той, хто бачив весь процес. Бо, знаєте, коли до тебе додому заходить бухий хлоп з автоматом і каже "соси!", відмовити досить важко. Діалог на кшталт "вибачте, я заміжня - а, ну ладно, я пошел" може не скластися. "Дід переказав зі слів окупанта" - так собі джерело. Так можна обмовити будь-кого.
По-друге, французи дуже добре знають, що ті люди, що голили жінкам голови, були аж ніяк не бійцями Спротиву. Здебільшого це були сусіди, які всю окупацію в присутності німця навіть пукнути боялися. А як тільки німці пішли - усю накоплену лють випліснули на жінок - причому як на тіх, що справді були з німцями, так і на тих, що тільки підозрювались з аргументом на кшталт "Франсуа сказав". Франсуа ж часто казав просто тому, що Адель йому не дала.
По-третє, всі ті, хто окупантам чистив взуття, пік хліб, продавав цигарки, не тільки уникли аналогічного покарання, а й часто взяли участь у голінні.
Тому маю уклінно просити навіть не обговорювати наведення такої ганьби на український народ. Є лють? Спрямовуйте на ворога. Лячно на ворога? Вгамовуйте. В нас є, з ким воювати.