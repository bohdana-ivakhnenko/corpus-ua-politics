https://www.facebook.com/victor.tregubov.5/posts/5176249099061916

Вибачте. На одну секундочку буде політичний пост. Але не срачогенеративний, нє.
От дивлюсь я на владу та думку гадаю.
“Бізнес в Україні отримає максимальну свободу: податки будуть знижені, всі регуляції прибрані, доступ до фінансів полегшений, а трудові відносини лібералізовані. Про це заявив прем'єр-міністр Денис Шмигаль”.
Круто-то як.
“Уряд скасовує переважну більшість дозволів, окрім тих, які пов'язані з безпекою країни. На час військового стану бізнес переходить на декларативний принцип роботи.”
Дочекалися!
“Уряд ухвалив рішення про максимальне спрощення всіх митних процедур. «Ми ставимо мету створити найшвидшу митницю у світі. Жодних паперів на митниці. Без сплати ПДВ, мита та митних платежів одразу після прийняття та набрання чинності змінами до митного та податкового кодексів», – пообіцяв Шмигаль”
Ого!
Так, я знаю, що на практиці це зроблено занадто обмежено та половинчасто (привіт ФОПам третьої групи), але який рідкісний крок в правильному напрямку.
Але мучить мене єдине запитання. Це - правильні кроки. Це кроки для порятунку українського бізнесу. Це кроки для створення в країні можливості виживати для підприємців. І це стратегія, яку пропонувала моя партія від моменту її створення. Але замість цього до війни ми слухали розповіді Гетьманцева.
Зараз вони йдуть на ці кроки, бо вони знають - це правильно. Це рятує. Це те, що треба. Іронія в тому, що це було треба і до ескалації. Просто до ескалації було більше відмазок цього не робити.
Так само моя партія, Демократична Сокира, від початку вимагала максимального обмеження активностей проросійських партій та медіа. Нас за це лаяли, розповідали, що ми неправильно вбачаємо патріотизм та лібералізм, і що вони мають право. Тепер же їх швидесенько прихлопнули. Знов-таки, інша справа, що під загрозою опинилися і нормальні медіа. Але якби сепарські вісники прикрили ще до ескалації, нормальні медіа було б можна елементарно захистити. Зараз важче.
Так само моя партія говорила, що українці є дорослою нацією, і мають право на самозахист з вогнепальною зброєю, включно із короткостволом. Нам розповідали, що усі усіх перестріляють, що українці - це купка навіжених п’яних гопників, ай-яй-яй, жахи та страхіття. Зараз вид озброєного не пістолетом, а автоматом, українця, викликає не занепокоєння, а заспокоєння. І після нашої перемоги збройне законодавство просто доведеться лібералізувати - просто через те, що зброї на руках по факту не буде хіба в того, хто дуже не хотів. Зараз у нас вже фермери зенітні комплекси мають.
І так, я впевнений, що з такою кількістю людей з посттравматичними проблемами використання канабісу в медицині легалізують просто тому, що іншого варіанту не буде. Ані для сфери охорони здоров’я, ані для економіки.
Іронічно, дуже іронічно спостерігати за тим, як те, чого ти вимагав роками, почали втілювати за кілька тижнів ескалації. Бо смажений півник дзьобнув в тухес. Виявилося, що насправді, всі й раніше знали, що саме так і треба. Просто тоді було вигідніше м’яти булки, “аби чого не сталося”. А тепер всі швидко стали дуже прагматичні, і роблять те, що треба, щоб досягти успіху, а не те, що треба, щоб сподобатися уявній бабці-виборчині.
Ну хоч так, рідні. Ну хоч так.