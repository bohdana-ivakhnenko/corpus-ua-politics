https://www.facebook.com/victor.tregubov.5/posts/4020625224624315

Стоїть в Києві на Печерську старий двоповерховий будинок. Якраз нещодавно його, як пам'ятку, відреставрували та повернули поближче до оригінального планування. Тепер він має колонни на фасаді і значно красивіший вигляд.
Жила в ньому колись одна родина, яка в якийсь момент втомилася терпіти, що їхню батьківщину окуповано. І увійшла ця родина в таємну спілку, і очолила її. А та зібрала інші такі ж родини та озброїла добровольчий полк. І рушив цей добровольчий полк визволяти батьківщину.
Прізвище родини було Іпсіланті. І створене ними маленьке військо мало зробити неможливе: визволити Елладу, а то й всі Балкани, від османського володіння.
Звісно, все пішло шкереберть. Звісно, вже в Валахії вони мали конфлікт з місцевими повстанцями. Звісно, маленький загін не міг пробитися до Еллади, і не міг розбити військо однієї з Великих Держав. Звісно, майже весь загін поліг.
Але коли вони полягли, повстала вся Еллада.
Далі було багато страшного, багато дурного, багато героїчного. І Вселенський патріарх, повішений турками у воротах храму святого Георгія прямо на Великдень. І вирізане османами населення цілих островів. І не менш страшна помста греків у містах, з яких вибивали турецькі гарнізони. І повстанський флот, створений з нуля, що успішно нищив один з найсильніших флотів світу. І постійні конфлікти повстанців проміж собою, і громадянські війни. І всесвітній рух підтримки еллінів, і загибель лорда Байрона.
Але Греція вистояла, а османи відступили.
Далі було протистояння на віки. Не все, про що мріяли греки, вдалося. Не вдалося закріпитися на історично грецькому західному узбережжі Малої Азії, не вдалося повернути Константинополь, не вдалося врятувати малоазійських греків від геноциду та етнічних чисток. Досі окуповано частину Кіпру, а друга частина так і не об'єдналася з Елладою - таким чином, в світі і в ЄС є дві грецькі держави.
Але Елладу було звільнено. А зрештою було звільнено усі Балкани, окрім східної Фракії.
Іпсіланті вдалося. І десь там, за межею їх зустрів Константін Палеолог, і він був радий їх бачити.
Еллінська національно-визвольна війна розпочалася рівно двісті років тому, 25 березня 1821 року. Вона була абсолютно безперспективною. І вона перемогла.
Але початок їй було закладено в ось цьому будиночку за сто метрів від метро "Арсенальна".
Ελευθερία ή Θάνατος!